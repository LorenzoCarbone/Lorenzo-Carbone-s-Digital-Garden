Correlati: [[Filosofia politica]] 

#filosofia #opinione

Spesso, pensando alla vita nella sua accezione più tranquilla e quotidiana, mi viene da pensare che senza certe classi di persone che spesso mi ritrovo a criticare (a volte aspramente) essa non potrebbe essere possibile. Senza politici spietati, insensibili e calcolatori non potrei avere la stabilità politica necessaria all'Italia per reggere come Stato e dunque vivrei in uno stato di forte precarietà (ammesso e non concesso che la classe politica italiana sia in grado effettivamente di garantire quella stabilità). Ho pensato al caso dei politici guardando il terzo episodio della terza stagione di The Crown e ragionando sulla figura del Primo Ministro labourista Wilson. Tuttavia, il caso più importante in questa sede è quella del soldato o, più generalmente, del combattente. Senza la classe dei combattenti, figure che spesso mi ritrovo a disprezzare (per stereotipi o per tratti salienti, ammetto la colpevolezza ma non escludo che alcuni stereotipi possano risultare veritieri in molti casi), non potrei vivere in tranquillità, senza temere una possibile invasione da un giorno all'altro o in futuro. Dunque un combattente, la cui figura media e contemporanea io critico molto, potrebbe accusarmi di ipocrisia, poichè mentre mi godo la bellezza della vita lui è a combattere da qualche parte del mondo per consentirmi di stare al sicuro [...]

Tuttavia, se al soldato italiano che mi protegge ordinassero di invadere in maniera assolutamente ingiustificata, prepotente e aggressiva un paese innocuo o comunque che non costituisce minacce alla mia incolumità, il soldato stesso diventerebbe la minaccia per i cittadini di quel paese. Poniamo, andando nel particolare, che questo paese sia sprovvisto di forze militari per via di un orientamento culturale pacifista della popolazione. Il paese, per difendersi, dovrebbe o rinunciare a contrastare l'invasione, dunque consegnarsi al nemico, oppure rinunciare ai propri principi pacifisti e allestire un'armata. Nel nuovo paese nasce quindi una inedita classe militare. La guerra cancellerà il retaggio pacifista dalla cultura del paese e i loro soldati sferreranno le stesse accuse ai Lorenzo di quel paese. 
Analizzando questo scenario, appositamente vago e molto generico, possiamo concordare che l'esistenza stessa di una classe di persone disposte a prendere le armi e ad attaccare il prossimo (minaccioso o meno che sia) implica la necessità di un paese o di una comunità di munirsi di forze militari, a loro volta composte da quella stessa classe di persone (ricorda, sono ancora nella generalizzazione). Con questo pensiero non voglio affermare la necessità di eliminare qualsiasi forma militare dalla faccia del pianeta, voglio semplicemente sfatare il mito del "debito" che il cittadino ha verso il soldato.