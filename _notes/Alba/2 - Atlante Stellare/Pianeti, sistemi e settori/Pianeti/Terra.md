Il pianeta natale è decisamente diverso da qualsiasi altro mondo dell’[[Unione di Sol|Unione]], se non dell’intero spazio conosciuto. Densamente urbanizzato, così tanto che non sarebbe possibile distinguere i grandi centri megalopolitani se non fosse per i grandi oceani blu e le enormi macchie circolari tinte di verde, marroncino chiaro, bianco. Si tratta di imponenti riserve naturali, le più piccole grosse come l’antica Olanda, le più grandi come interi continenti, protette da giganteschi scudi d’energia che includono in una cupola invisibile la natura terrestre. Una misura necessaria, dopo il [[Collasso Climatico]] e l’[[inverno nucleare di Yapean]], disastri che per sempre segneranno la storia del pianeta. Le riserve sono accessibili solamente a piedi e gli scudi funzionano anche da scanner istantanei (impedendo l’accesso a strumenti in grado di danneggiare le riserve). Inoltre, dei vigili droni pattugliano regolarmente ogni metro quadrato, garantendo che le foreste, i deserti, le taighe e gli altri biomi siano in buono stato, intervenendo in caso di incendi disastrosi, neutralizzando non letalmente gli intrusi. Infine, le riserve sono insonorizzate dall’esterno e in parte neutralizzano l’inquinamento luminoso delle megalopoli, consentendo di osservare il glorioso cielo delle antichità.